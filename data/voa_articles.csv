"Title","Content"
"Ripoti ya Idara ya Takwimu kenya inasema uchumi umekuwa kwa asilimia 5.6","Ripoti ya Ofisi ya Takwimu kiwa mwaka 2024 imesema ajira rasmi iliongezeka kwa asilimia 4.1 huku kiwango cha watu kupata kazi katika sekta isiyo rasmi kiliongezeka kwa asilimia 4.5 mwaka jana.

Aidha Ripoti hiyo inaonyesha kuwa mfumuko wa bei za bidhaa wa kila mwaka ulibaki kuwa asilimia 7.7 mwaka 2023 hasa kutokana na bei ya juu ya nishati.

Mauzo ya nje kama vile chai, kahawa, maua na nguo, yalikua kwa asilimia 15.4 hadi shilingi trilioni 1.0, na uagizaji bidhaa kama vile ngano, mafuta, na chuma, uliongezeka kwa asilimia 4.9 hadi shilingi trilioni 2.6. Hata hivyo, usawazishaji wa biashara ulipungua kutoka shilingi trilioni 1.62 hadi shilingi trilioni 1.60 trilioni, ripoti hiyo inaonyesha.

Jumla ya deni la taifa lilipanda kwa asilimia 19.3 hadi shilingi trilioni 9.6 kufikia mwisho wa Juni 2023.

Ulipaji wa mishahara na marupurupu mengine ya wafanyakazi wake, serikali ya Kenya iligharamia shilingi bilioni 832.7 mwaka wa 2023, ikiwa ni ongezeko mwaka huo.

Hata hivyo, serikali ya rais William Ruto inatarajia mapato yake kuongezeka mwaka huu kwa asilimia 30.2 hadi shilingi trilioni 3.0, huku matumizi yake wakati huo yakitarajiwa kuongezeka kwa asilimia 26.6 hadi shilingi trilioni 4.0.

Mapato ya serikali za majimbo yanatarajiwa kuongezeka mwaka huu kwa asilimia 19.0% hadi shilingi bilioni 512 huku matumizi yake nayo yakitarajiwa kuongezeka kwa asilimia 35.4 hadi shilingi bilioni 562.3.

Mfuatiliaji wa uchumi wa Kenya ameiambia Sauti ya Amerika kuwa serikali inajipa mzigo mkubwa wa kuimarisha uchumi wake na maisha ya raia na kusema kuwa ripoti hii inaimanisha kuwa serikali inastahili kuweka mikakati ya kifedha inayolinda uchumi.

Naye Waziri wa Fedha Njuguna Ndung'u amesema raia wa Kenya wana matarajio mengi kutoka kwa serikali, na serikali ya Ruto inalenga kulinda ukuaji wa mageuzi ya kiuchumi kwa kuzingatia viashiria hivyo vya data.

Uchumi wa Kenya unategemea kilimo kinachochangia zaidi ya theluthi moja ya pato la taifa, na kutokana na kiwango kizuri cha mvua, sekta ya kilimo, ilinawiri kabisa kwa asilimia 7% na kuboresha mwelekeo wa uchumi wa Kenya mwaka 2023.

Imetayarishwa na Kennedy Wandera, Sauti ya Amerika, Nairobi."
"Wafanyakazi wadai mishahara na ajira za uhakika siku ya Wafanyakazi Duniani","Huko Afrika Mashariki sherehe mbali mbali zimefanyika ambako viongozi wa vyama vya wafanyakazi na wanaharakati wamedai nyongeza za mishahara na kazi za uhakika huku viongozi wakiahidi kuongeza nafasi za ajira.

Nchini Kenya sherehe rasmi zilifanyika katika uwanja wa Uhuru Gardens mjini Nairobi ambako Rais William Ruto ametowa wito kwa viongozi wa nchi watekeleza mpango wa maendeleo uliotangazwa na serikali yake kwa ajili ya wananchi.

""Tuko na mpango wa Housing, tuko na mpango wa Universal Health Coverage, tuko na kilimo, na mimi niliwaeleza kwamba bila ya kudanganyana kufanya maandamano kwa ajili ya njaa, njaa haiwezi kupotea. mpaka twende shambani, tulime chakula, chakula kipatikane kwa wingi ndio tutaweza kupunguza gharama ya unga na chakula.""

Nao wafanyakazi wa Tanzania wameeleza changamoto mbalimbali ambazo wamekuwa wakizipitia makazini na kubwa kati ya mambo wanaolalamika ni kuanzishwa kwa mpango wa kitita kipya cha bima ya afya kilichopelekea baadhi ya huduma kuondolewa katika mfuko huo pamoja na kuwepo na mpango mpya katika mifuko ya hifadhi ya jamii ambacho kinaelezwa kubana maslahi ya wastaafu.

Wafanyakazi hao wa Tanzania pia wamesema tangu utaratibu mpya wa kuhesabu mafao kuanza, umekuwa changamoto na kuelekeza kwamba wastaafu hulipwa asilimia 33 ya kiinua mgongo baada ya kustaafu, kutoka kiwango cha awali ambacho mstaafu alikuwa akilipwa asilimia 50 kwa awamu moja.

Suala ambalo linawafanya wastaafu wengi kulazimika kuishi maisha duni na kukata tama baada ya kustaafu kutokana na kupokea malipo hafifu ya kiinua mgongo.

Aidha katika kuadhimisha siku hiyo ya wafanyakazi, Tanzania imetoa ajira kwa wafanyakazi elfu 12 katika mradi wa Umeme wa Julius Nyerere (JNHPP) ulioko Rufiji mkoni Pwani.

Kupitia Mtandao wa X serikali ya Tanzania imesema asilimia 95 ya ajira hizo zimetolewa kwa wazawa na asilimia tano za wageni.

Katika nchi nyingine za Afrika Mashariki na kati wafanyakazi wamelalamikia mishahara midogo, ughali wa maisha na mazingira magumu ya kufanya kazi, wakiwataka viongozi wao kuongeza mishahara ili kuweza kukabiliana na maisha magumu yanayowakabili."
"Viongozi wa dunia wamkumbuka Rais wa Iran Ebrahim Raisi","Kwenye Baraza la Usalama la Umoja wa Mataifa wajumbe walinyamaza kimya kabla ya kuanza kikao cha asubuhi kama ilivyotokea mjini Doha, Qatar kwenye mkutano wa Jopo na Usalama na kwenye makao makuu ya Idara ya Atomiki ya Umoja wa Mataifa mjini Vienna.

Rais wa mwezi huu wa Mei wa baraza hilo Balozi wa Msumbuiji Pedro Comissario Afonso, aliwaomba ajumbe kusimama kimya “kukumbuka Raisi na ujumbe wake waliofariki katika ajali"" hiyo.

Viongozi mbali mbali wa duniani waendelea pia kutoa salama za rambirambi kutokana na kifo hicho wakiwemo viongozi wa Russia na China wakimtaja kiongozi huyo mhafidhina mwenye itikadi kali, kuwa ni rafiki wa karibu.

Rais wa China Xi Jimping amesema kifo chake cha kusikitisha ni hasara kubwa kwa watu wa Iran na watu wa China, wamepoteza rafiki mzuri.

Rais wa Russia Vladmir Putin alimsifu Raisi kama mwanasiasa mashuhuri na kusema kuwa kifo chake ni hasara isiyoweza kuzibwa.

Rais wa Baraza la Umoja wa Ulaya Charles Michael alisema katika taarifa kuwa umoja wa ulaya umetuma salam za rambirambi, na pole nyingi ziwafikie familia yake.

Miongoni mwa viongozi wa Afrika waliotuma rambirambi zao ni pamoja na Rais wa Tanzania Samia Suluhu Hassani, Rais William Ruto wa Kenya na mwenyekiti wa Tume ya Umoja wa Afrika Faki Mahamet.

Serikali ya Iran, imetangaza siku tano za maombolezo kufuatia ajali hiyo iliyosababisha vile vile kifo cha Waziri wa mambo ya Nje Hossein Amir Abdollahian.

Baadhi ya taarifa hizi zinatoka katika Shirika la habari la AFP na Reuters"
"Aliyekuwa Katibu mkuu wa EAC anatarajiwa kuhojiwa na Kamati ya sheria, haki, na hadhi ya bunge la Jumuiya hiyo","Dr. Mathuki ambaye aliteuliwa kuwa katibu mkuu wa jumuiya hiyo mwezi Mei 2021 na serikali ya nchi yake ya Kenya alitenguliwa na kupangiwa kazi nyingne na rais wa nchi hiyo mwezi Aprili mwaka 2024 baada ya baadhi ya wabunge kuwasilisha tuhuma zake katika kikao cha bunge hilo kilichokuwa kimekaa Nairobi Kenya.

Miongoni mwa tuhuma zinazomkabili Dr. Mathuki ni zile zinazohusishwa na matumizi mabaya ya ofisi, madaraka na mali za Jumuiya hiyo, tuhuma ambazo sasa zimefikishwa rasmi kwenye kamati ya sheria, haki na hadhi ya bunge hilo ambayo mwenyekiti wake Bw. Mashaka Ngole kutoka Tanzania amesema imeanza kuzifanyia kazi.

""Leo kama kamati tumekutana kwa lengo la kupata picha halisi kwamba hizo tuhuma uthibitisho wake uko wapi na kamati imepokea tuhuma kama zilivyowasilishwa na mpaka sasa hivi kamati haiwezi kusema lolote lakini tuhuma ni nyingi na ukizitazama zinazungumzia matumizi mabaya ya ofisi, masuala ya fedha, mambo ya uajiri ni mambo mengi yametajwa ambayo yanatuhitaji kutumia muda mwingi kuyapitia kwa kina.

Kwa mujibu wa Bw.Ngole katika utekelezaji wa majukumu hayo kamati inatarajia kuwashirikisha watu wote waliotajwa kushiriki katika mtandao huo akiwemo Mtuhumiwa mwenyewe Dr. Mathuki

Kwa kuwa ofisi zote zilizotajwa zina watu kamati italazimika kuwaita na kuwasikiliza juu ya hayo mambo yote yaliyotajwa kufanyika kwenye ofisi zao kwa hiyo wao ndio watatusaidia kutupatia ukweli halisi lakini tukimaliza hilo tutamuita pia mtuhumiwa Dr. Mathuki ili naye tumsikie.

Tuhuma dhidi ya katibu mkuu huyo ziliibuliwa na mbunge wa bunge hilo kutoka Sudan kusini Bw Kenned Mukulia ambaye pia ni amesema tatizo ni kubwa zaidi ya linavyoonekana na kwamba upo mtandao mkubwa na Ushahidi upo kwenye ripoti iliyowasilishwa kwenye kamati

Hili sio suala la katibu mkuu peke yake kuna watu wengine wengi wameshiriki kuwezesha na kufanikisha haya mambo yaani ni mtandao mkubwa

Kwa mujibu wa mwenyekiti wa Kamati hiyo pamoja na tuhuma za matumizi mabaya ya madaraka ofisi na mali za Jumuiya Dr. Mathuki ambaye kwa sasa serikali ya Kenya imemteua kuwa balozi pia anatuhumiwa kukiuka sheria za ajira za wafanyakazi na kwamba kamati hiyo baada ya kumaliza kazi yake itakabidhi ripoti kwenye Bunge la Jumuiya hiyo.

Licha ya baada ya Rais wa Kenya William Rutto kumuondoa Dr. Mathuki na kuteua Katibu mkuu mwingine hadi sasa bado hajaanza kazi na pia hajathibitishwa na ngazi zinazohusika ikiwemo ya wakuu wa nchi kama taratibu zinavyoelekeza.

Imeandaliwa na mwandishi wetu Asiraji Mvungi."
"Serikali ya Tanzania yasema wananchi walivamia eneo la uwanja wa ndege wa kimataifa wa Kilimanjaro (KIA)","Mgogoro huo unaohusisha baadhi ya vijiji vya wilaya za Hai na Arumeru ambavyo vimeelezwa kuingia katika eneo la uwanja huo hali inayopelekea uharibifu wa mazingira katika eneo la uwanja na kupelekea ugumu katika utuaji wa ndege.

Baadhi ya wanavijiji wamesema wao sio wavamizi wa eneo hilo kwakuwa wamelimiliki kwa muda mrefu na serikali ilikuwa imekwishapeleka huduma za kijamii ikiwemo huduma za shule na maji.

""Vijiji hivyo vimesajiliwa kwa mujibu wa sheria vijiji vina shule vina barabara vina umeme vina maji kama sisi ni wvamizi kwanini hawataki kutushitaki kuthibitisha kwamba sisi ni wa vamizi anaibuka tu mkuu wa mkoa ambaye anakuja kuwaita watu wavamizi ambao wapo kwenye vijiji vyao halali kuna wazee wanazaidi ya miaka 70 wamezaliwa pale."" alisema Ndasikoi.

Kwa mujibu wa Msemaji mkuu wa Serikali Mobhare Matinyi ameeleza kuwa eneo hilo lilianza kumilikiwa na serikali kabla ya mwaka 1969 likijulikana kama pori Tengefu la Sanya Lelatema na ilipofika mwaka 1989 eneo hilo lilipimwa rasmi kwa ramani ya upimaji likiwa na hekta 11,085.

Matinyi ameongezea kuwa wananchi wamehamishwa katika eneo hilo ili kuhakikisha panakuwa na uendeshaji salama wa uwanja wa ndege, na shillingi billioni 11.3 zimetengwa kwa ajili ya kulipa fidia wananchi waliokwisha endeleza maeneo yao.

Hata hivyo kwa upande wa wananchi ambao wamekwisha kubali kuhama katika maeneo yao wameitaka serikali kupeleka huduma za kijamii katika maeneo waliyohamia ikiwa ni pamoja na shule, maji na umeme kama anavyoeleza Richard Molinge ambaye ni Mwenyekiti wa kijiji cha Tingiliani Wilayani Hai.

Matinyi amemalizia kuwa kufikia April 30, 2024 jumla ya wananchi 1,666 kati ya 1,712 walikwishalipwa malipo yao yenye thamani ya shillingi bilioni 11.2 na wamekwishaondoka katika makazi yao kwa hiari."
"Kenya kuomboleza vifo kutokana na mafuriko kwa kupanda miti","Ruto amesema maombolezi yatafanyika kwa kupanda miti ili kusaidia katika kukabiliana na mabadiliko ya hali ya hewa.

Kenya, pamoja na nchi nyingine za Afrika Mashariki, zimekabiliwa na mafuriko ambayo yamepelekea zaidi ya watu 235,000 kuachwa bila makao na darzeni wanaishi katika kambi.

Rais Ruto vile vile ametangaza kufunguliwa kwa shule kote nchini, baada ya masomo kuahirishwa kwa wiki mbili kutokana na mvua kubwa na baadhi ya shule kuharibiwa na mafuriko.

Serikali ya Kenya imesema kwamba zaidi ya shule 1,000 zimeathiriwa kutokana na mafuriko hayo na pesa zimebajetiwa kwa ukarabati.

Watabiri wa hali ya hewa nchini Kenya wanasema kwamba mvua kiasi itaendelea kunyesha katika siku zijazo, katika sehemu kadhaa za nchi."
"Tanzania: Watetezi wa haki za binadamu wataka serikali ibuni sheria maalum ya ukatili dhidi ya wanawake","Huku watetezi hao wakisema sheria iliyopo bado ina mapungufu yanayoendelea kutoa nafasi ya wanawake kuendelea kufanyiwa ukatili.

Ukatili dhidi ya wanawake na wasichana ni miongoni mwa changamoto ambayo inaendelea kushuhudiwa sehemu mbali mbali nchini Tanzania, ukatili huo ukihusisha wa kimwili, kijinsia, kisaikolojia, na hata unyanyasaji wa wanandoa ambapo unaonekana kuongezeka.

Pili Shabani ni mkazi wa Kijichi Dar es Salaam ambaye aliishi na mume wake kwenye ndoa kwa miaka mitano na kulazimika kuivunja ndoa yake baada ya vitendo vya ukatili dhidi yake kukithiri ikiwemo kupigwa, unyanyasaji na vitendo vingine hapa anaeleza hali aliyopitia kwenye ndoa hiyo.

""Baada ya kama mwaka na nusu ndani ya ndoa mambo yalibadilika. mume wangu alikuwa ni mtu mkali sana, linapotokea tatizo kidogo alikuwa ni mtu ambaye atakukoromea sana, muda mwingine unakuta labda nimekosea katika kupika ananipiga ikafika mahali kwa kweli nikawa nimechoka vipigo, yaani ilikuwa inafika wakati kwamba... yaani nashindwa hata nielezee vipi ila ndoa ilinishinda kwahiyo nikaomba talaka nikarudi nyumbani kwetu,"" amesema Pili.

Kwa mujibu wa ripoti ya Mkurugenzi wa Uchunguzi wa Jinai (DCI) inaonyesha katika kipindi cha miaka mitano (2018-2022) nchini Tanzania wanawake 2,438 walipoteza maisha yao kutokana na ukatili ikiwa ni sawa na wanawake 492 kwa mwaka na wanawake 43 kwa mwezi huku kwa mwaka 2023 ukionyesha ongezeko la wanawake 53 wanaofariki kila mwezi hali inayoleta wasiwasi.

Kituo cha Sheria na Haki za Binadamu

Getrude Biabene ni Afisa mwandamizi wa masuala ya jinsia, wanawake, na watoto katika Kituo cha Sheria na Haki za Binadamu (LHRC) anaeleza sababu ambayo imepelekea kuwepo kwa ongezeko la vitendo vya mauaji ni kutokana na watu kupitia vitendo vya ukatili na kutotoa taarifa mapema pamoja na mifumo ya haki haitoi msaada wa haraka kwa wanaopitia vitendo vya ukatili.

Biabene anasema: ""Sababu ni watu kupitia vitendo vya ukatili na kutokutoa taarifa mapema kwahiyo inawapa nguvu wale wanaofanya vitendo hivyo kuhisi kwamba wapo salama na kuendelea kufanya zaidi kwahiyo hicho nacho kimekuwa changamoto, lakini kitu kingine kinachochangia mauaji ni mifumo yetu ya haki kutotoa msaada wa haraka kwa waathirika wa ukatili.""

Mifumo ya Haki inakabiliwa na Changamoto

Biabene anaongezea kuwa mifumo ya haki iliyopo nchini inashindwa kutoa msaada wa haraka kwa wanawake wanaopitia vitendo vya ukatili kutokana na kesi kutumia muda mrefu kusikilizwa pamoja na watuhumiwa kupewa ruhusa ya kutolewa dhamana pale wanapofikishwa katika vyombo vya dola suala ambalo linaongeza zaidi madhara ya ukatili.

Fundikira Wazambi ambaye ni mkuu wa kitengo cha utafiti kutoka Kituo cha Sheria na Haki za Binadamu amesema mfumo wa sheria kutokutoa msaada wa haraka umepelekea wananchi kuviona vitendo vya ukatili kama vitendo vya kawaida suala ambalo linaendelea kuongeza madhara zaidi kwa wanawake.

Wazambi ameeleza kuwa: ""Suala zima la ukatili limeanza kuonekana ni jambo la kwaida na hivyo inachangia kuendelea kutokea kwa vitendo vya kikatili na hatimaye kupelekea kutokea kwa mauaji, wengine wakiachwa wakiwa na ulemavu wa kudumu na majeraha mbalimbali katika mwili lakini pia vilevile tuna mapungufu katika sheria moja wapo ya vitu ambavyo tumekuwa tukipigia kelele ni kuwa na sheria maalumu ya masuala ya ukatili.""

Kukosekana kwa Takwimu

Hata hivyo changamoto nyingine inayoelezwa na Kituo cha Sheria na Haki za binadamu ni kukosekana kwa takwimu za jumla kutoka wizarani zinazo onyesha picha halisi ya kila mkoa ili kuweza kufahamu sehemu ambazo mauaji ya wanawake na ukatili umekithiri ili kuyapa kipaumbele katika kuyashughulikia.

Ujumbe wa Mkurugenzi wa Kituo cha Sheria

Suala ambalo Mkurugenzi wa Kituo cha sheria na haki za binadamu Anna Henga amesema kukoseka kwa takwimu za kila eneo inaleta ugumu katika namna ya kupambana na ukatili kutokana na kutofahamu maeneo gani yaliyoathirika zaidi pia inaleta ugumu katika ugawaji wa bajeti ya kushughulikia ukatili wa kijinsia.

Henga amesema: ""Kukosekana kwa takwimu inapelekea kushindwa kupanga bajeti mahususi kwa ajili ya kushughulikia tatizo unashindwa kulishughulikia tatizo inavyopaswa kama hujajua takwimu zake kwasababu unakuwa haujui tatizo kwa ukubwa wake na kwa uhalisia lakini serikali ikitoa takwimu yenyewe itatoa kwa kijiji kwa kijiji au kata kwa kata sasa ikitoa kata kwa kata maana yake hata serikali yenyewe itaweza kuweka bajeti mahususi kupambana na hilo tatizo.

Katika kuhakikisha serikali inapambana ipasavyo na mauaji ya wanawake pamoja na ukatili, watetezi wa haki za binadamu wanashauri kuundwa kwa sheria maalumu kwaajili ya kupambana na ukatili wa kijinsia itakayoelezea kwa upana masuala mazima ya ukatili kutokana na sheria iliyopo kuyaacha baadhi ya mambo ikiwemo mauaji ya wanawake kama anavyoeleza Biabene.

Biabene alieleza kuwa: ""Sheria ya ukatili wa kijinsia ni kitu ambacho kila siku tunasema tuwe na sheria maalum ya ukatili wa kijinsia itakayoweza kueleza kwa mapana na marefu masuala yote ya ukatili ambayo yapo yameelezwa kwenye sheria ya kanuni ya adhabu lakini yameelezwa kwa ufupi sana na kuna masuala mengi yameachwa ikiwemo haya masuala ya mauaji ya wenza yakae kabisa kwenye maalumu ya ukatili wa kijinsia au sheria ya ukatili wa majumbani.""

Henga amemalizia kwa kuitaka jamii kujenga mazoea ya kuripoti matukio ya ukatili mapema pale tu yanapojitokeza ili kusaidia kuzuia madhara zaidi na kutoa ushirikiano kwa jeshi la polisi pale wanapohitajika kutoa ushahidi ili kuhakikisha kila mtu anapata haki yake na inakuwa funzo kwa wengine.

Imetayarishwa na mwandishi wetu Amri Ramadhani, Dar es Salaam"
"Afrika Mashariki yaweka mikakati kukamilisha ujenzi wa reli ya SGR.","Mawaziri wa uchukuzi kutoka mataifa hayo wamekubaliana kwa pamoja kutafuta wafadhili na wajenzi wa reli hiyo, kurekebisha mkataba wa maelewano na kuhusisha mataifa ya DRC na Sudan Kusini na vile vile jinsi ya kugawana majukumu ya kulinda reli hiyo ya SGR.

Waziri wa uchukuzi nchini Uganda Fred Byamukama amesema wamechukua mkondo huu kupunguza gharama ya kufanya biashara kuimarisha uchukuzi na kuunganisha mataifa hayo na pia kupunguza uchafuzi wa mazingira.

Uganda imefikia hatua za mwisho za mkataba kati ya wafadhili kufanya ujenzi wa SGR kutoka Mpakani Malaba hadi mji mkuu Kampala.

Naye waziri wa Uchukuzi wa Kenya Kipchumba Murkomen amebainisha kwamba Kenya itarejea katika ujenzi wareli ya SGR kutoka Naivasha kwenda mpakani Malaba mwaka huu kwa kima cha dola bilioni 5.3 ambazo inakusudia kupata kutoka sekta ya kibinafsi.

Ujenzi wa SGR Afrika Mashariki umegawanywa kwa vipande, kutoka Naivasha mpaka Malaba kisha Uganda itaunganisha Malaba na Kampala, sehemu ya tatu ni kati ya Kampala , Bihanga Kasese - Mpondwe mpaka DR Congo sehemu ya nne ikiwa kati ya Bihanga mpaka Milima ya Mirama na kisha mji mkuu Kigali Rwanda, sehemu ya tano ni kati ya Tororo – Gulu, mpaka Sudan Kusini Pakwach na Vurra.

Rwanda inapojiunga na msukumo huu waziri wa uchukuzi Jimmy Gasore amesisitiza umuhimu wa ushirikiano ambao utaharakisha na kupunguza mzigo wa kujenga reli ya SGR na hivyo kuwa ya faida kwa mataifa hayo .

Katika mkutano huo pia waziri Murkomen na mwenzake wa Uganda Katumba Wamala waliidhinisha mkataba wa maelewano kati ya Kenya na Uganda kufadhili ujenzi wa SGR kati ya Naivasha Kisumu Malaba na pia Malaba hadi Kampala baada ya makubaliano mwaka 2023.

Mwaka 2014 mataifa ya Kenya Rwanda na Uganda yaliweka makubaliano kujenga reli ya SGR kutoka Mombasa , Kampala mpaka Kigali Rwanda lakini ujenzi huo alisimamishwa ghafla mfadhili mkuu China ilipokukataa kuendelea kuufadhili baada ya kukosa maelewano na Uganda."
"Ofisi ya rais Afrika Kusini yapokea vyema tangazo la mwendesha mashtaka wa Mahakama ya Kimataifa ya Uhalifu- ICC","Ofisi ya rais wa Afrika Kusini imesema Jumatatu imepokea vyema tangazo la mwendesha mashtaka wa Mahakama ya Kimataifa ya Uhalifu ikisema iliomba hati za kukamatwa kwa Waziri Mkuu wa Israel Benjamin Netanyahu, mkuu wake wa ulinzi na viongozi watatu wa Hamas kwa tuhuma za uhalifu wa kivita.

Sheria lazima itumike kwa usawa kwa wote ili kuzingatia utawala wa sheria za kimataifa, kuhakikisha uwajibikaji kwa wale wanaofanya uhalifu wa kutisha na kulinda haki za waathirika, ofisi ya Rais Cyril Ramaphosa ilisema katika taarifa yake.

Afŕika Kusini, ambayo ndio sauti inayoongoza katika kupigania haki za Wapalestina, pia imepeleka kesi dhidi ya Israel katika Mahakama ya Kimataifa ya Haki ikiishutumu kwa mauaji ya halaiki, ambayo Israel inakanusha.

Viongozi wa Israel na Hamas wamekanusha madai ya kufanya uhalifu wa kivita, na wawakilishi wa pande zote mbili wamekosoa uamuzi wa mwendesha mashtaka."
"Congo yawashutumu Wamarekani watatu kwa kuhusika katika shambulio dhidi ya Ikulu ya rais","Kulingana na maelezo rasmi ya matukio, watatu hao waliungana pasipo kutarajiwa chini ya uongozi wa kiongozi wa upinzani Christian Malanga, ambaye alijishughulisha na biashara ya uchimbaji dhahabu na magari yaliyotumika kabla ya kumshawishi mwanawe mzaliwa wa Utah kujiunga na jaribio la mapinduzi.

Watu sita, akiwemo Malanga, waliuwawa katika shambulio hilo mapema Jumapili na Wamarekani watatu walikuwa miongoni mwa darzeni ya watu waliokamatwa. Maafisa wanasema wanajaribu kufahamu ni jinsi gani mtoto wa Malanga mwenye umri wa miaka 21, Marcel, alivyotoka kucheza mpira shule ya sekondari hadi kudaiwa kujaribu kumn’goa madarakani kiongozi wa mojawapo ya nchi kubwa zaidi barani Afrika. Mama yake Marcel anasema mwanawe hana hatia.

Ubalozi wa Marekani mjini Kinshasa ulisema unafahamu raia wa Marekani huenda walihusika katika matukio ya Jumapili, akiongeza katika taarifa kwamba itashirikiana na mamlaka inapochunguza vitendo hivi vya uhalifu wa kikatili."
"Rais wa Mauritania anakabiliwa na upinzani kwenye uchaguzi wa urais","Rais wa Mauritania Mohamed Ould Ghazouani atakabiliana na wapinzani sita katika uchaguzi wa rais wa nchi hiyo Juni 29, kulingana na orodha ya mwisho iliyowasilishwa Jumatatu na baraza la katiba.

Ghazouani mwenye miaka 67 anapigiwa upatu kushinda muhula wa pili kama kiongozi wa taifa hilo lenye watu milioni 4.5 ambalo liko katika eneo la kimkakati, kati ya kaskazini na kusini mwa jangwa la Sahara.

Baraza hilo halikumkubali rais wa zamani kugombea, Mohamed Ould Abdel Aziz, ambaye yuko gerezani kwa ubadhirifu, jambo ambalo amekuwa akilikanusha siku zote.

Aziz aliruhusiwa kutoka gerezani wiki iliyopita ili kuwasilisha fomu yake ya kugombea urais katika baraza la katiba, lakini ilikataliwa kwa kuwa na idadi ndogo ya wadhamini, kilisema chanzo kilicho karibu na baraza hilo.

Miongoni mwa wagombea wanaotarajiwa katika uchaguzi wa Juni, ni kiongozi wa chama cha upinzani cha Kiislamu, Hamadi Ould Sid' El Moctar, na mwanaharakati wa haki za binadamu Biram Ould Dah Ould Abeid, ambaye alishika nafasi ya pili nyuma ya Ghazouani katika uchaguzi wa 2019.

Mauritania ilikumbwa na msururu wa mapinduzi kuanzia mwaka 1978 hadi 2008, kabla ya uchaguzi wa mwaka 2019, kuwa wa kwanza kati ya marais wawili waliochaguliwa.

Huku ujihadi ukiwa umesambaa, kwengineko katika eneo la Sahel, hasa katika nchi jirani ya Mali, Mauritania hazijashuhudia shambulio lolote tangu mwaka 2011."
"Wanajeshi wa Marekani walioamriwa kuondoka Niger watakamilisha kuondoka kwao katikati ya Septemba","Wanajeshi wa Marekani walioamriwa kuondoka Niger na utawala wa kijeshi wa taifa hilo la Afrika Magharibi watakamilisha kuondoka kwao katikati ya Septemba, maafisa wa Pentagon na Niger walisema Jumapili.

Muda huo ulikuwa matokeo ya mazungumzo ya siku nne kati ya maafisa wa ulinzi wa nchi katika mji mkuu wa Niamey, kulingana na taarifa ya pamoja.

Uamuzi wa Niger kuwatimua wanajeshi wa Marekani ulikuwa pigo kwa operesheni za kijeshi za Marekani katika Sahel, eneo kubwa kusini mwa jangwa la Sahara ambako makundi yenye uhusiano na al-Qaida na kundi la Islamic State yanaendesha shughuli zake.

Wizara ya Ulinzi ya Marekani na Wizara ya Ulinzi ya Kitaifa ya Niger wamefikia makubaliano ya kujiondoa ili kutekeleza uondoaji wa majeshi ya Marekani, ambao tayari umeanza.

Wajumbe kutoka pande zote mbili walithibitisha hakikisho la ulinzi na usalama kwa vikosi vya Marekani wakati wa kujiondoa"
"Mamia waandamana Tunis kumuunga mkono Rais Kais Saied","Mamia ya watu waliandamana mjini Tunis siku ya Jumapili kumuunga mkono Rais Kais Saied huku kukiwa na ukosoaji mkubwa ndani na nje ya nchi baada ya wimbi la kukamatwa kwa waandishi wa habari, wanaharakati na mawakili.

Umoja wa Ulaya, Ufaransa na Kamishna Mkuu wa Umoja wa Mataifa wa Haki za Kibinadamu walielezea wasiwasi wao kutokana na kukamatwa kwa watu hao katika msako uliofanywa na polisi kwenye makao makuu ya chama cha wanasheria mwezi huu ambapo mawakili wawili wanaomkosoa rais walitiwa ndani.

Polisi mwezi huu iliwakamata watu 10, wakiwemo waandishi wa habari, wanasheria na maafisa wa mashirika ya kiraia, katika kile kilichoelezewa na Amnesty International na Human Rights Watch, kuwa msako mkali sana, ambao uliitaka Tunisia kuheshimu uhuru wa kujieleza na uhuru wa kiraia.

Wiki iliyopita, mawakili waligoma, wakisema mmoja wa mawakili wawili waliokamatwa katika uvamizi uliofanywa katika chama cha wanasheria aliteswa, madai ambayo yamekanushwa na Wizara ya Mambo ya Ndani."
"Mamia waandamana Tunis kumuunga mkono Rais Kais Saied","Mamia ya watu waliandamana mjini Tunis siku ya Jumapili kumuunga mkono Rais Kais Saied huku kukiwa na ukosoaji mkubwa ndani na nje ya nchi baada ya wimbi la kukamatwa kwa waandishi wa habari, wanaharakati na mawakili.

Umoja wa Ulaya, Ufaransa na Kamishna Mkuu wa Umoja wa Mataifa wa Haki za Kibinadamu walielezea wasiwasi wao kutokana na kukamatwa kwa watu hao katika msako uliofanywa na polisi kwenye makao makuu ya chama cha wanasheria mwezi huu ambapo mawakili wawili wanaomkosoa rais walitiwa ndani.

Polisi mwezi huu iliwakamata watu 10, wakiwemo waandishi wa habari, wanasheria na maafisa wa mashirika ya kiraia, katika kile kilichoelezewa na Amnesty International na Human Rights Watch, kuwa msako mkali sana, ambao uliitaka Tunisia kuheshimu uhuru wa kujieleza na uhuru wa kiraia.

Wiki iliyopita, mawakili waligoma, wakisema mmoja wa mawakili wawili waliokamatwa katika uvamizi uliofanywa katika chama cha wanasheria aliteswa, madai ambayo yamekanushwa na Wizara ya Mambo ya Ndani."
"Jacob Zuma aahidi kujenga viwanda na kutoa elimu ya bure kwa vijana wa Afrika Kusini","Rais wa zamani wa Afrika Kusini Jacob Zuma Jumamosi alilalamika juu ya viwango vya juu vya umaskini miongoni mwa waafrika Kusini weusi na kuahidi kubuni nafasi za kazi na kukabiliana na uhalifu alipokuwa akizindua ilani ya chama chake kipya cha kisiasa kabla ya uchaguzi unaotarajiwa nchini humo.

Aliwaambia maelfu ya wafuasi waliokusanyika katika Uwanja wa Orlando mjini Johannesburg kwamba chama chake kitajenga viwanda ambapo watu wengi wataajiriwa na kutoa elimu ya bure kwa vijana wa nchi hiyo.

Tunataka watoto wetu wasome bure, hasa wale wanaotoka katika kaya maskini kwa sababu umaskini tulionao haujatengenezwa na sisi. Ulisababishwa na walowezi ambao walichukua kila kitu, pamoja na ardhi yetu. Tutarudisha vitu hivyo vyote, tupate fedha na kusomesha watoto wetu,” alisema.

Pia ameahidi kubadili Katiba ya nchi ili kurejesha mamlaka zaidi kwa viongozi wa kimila, akisema nafasi yao katika jamii imepunguzwa kwa kuwapa mamlaka zaidi mahakimu na majaji."
"Rais wa Tunisia anakosoa uingiliaji kati wa mataifa ya kigeni nchini mwake","Rais wa Tunisia Kais Saied siku ya Alhamisi alikosoa “uingiliaji kati” kwa mataifa ya kigeni baada ya upinzani wa kimataifa kuhusu kukamatwa kwa waandishi wa habari, wachambuzi wa kisiasa, na wanasheria, ambao aliutetea kama halali.

Mashirika ya kiraia katika nchi hiyo ya Afrika Kaskazini yamelaani kukamatwa kwa watu hao, kama ukandamizaji dhidi ya wapinzani nchini humo, ambao ulishuhudia mwanzo wa vuguvugu la mageuzi katika nchi za kiarabu-Arab Spring.

Saied ambaye alitwaa madaraka makubwa mwaka 2021, aliagiza wizara ya mambo ya nje kuwaita mabalozi wa nchi kadhaa na kuwafahamisha kuwa “Tunisia ni taifa huru”, katika video iliyotolewa na ofisi yake.

Umoja wa Ulaya umeelezea wasiwasi wake wiki hii juu ya kukamatwa kwa watu hao, wakati Marekani ikisema inapingana na haki jumla zilizosahihishwa na katiba ya nchi hiyo."
"Jenerali Mahamat Idriss Deby ameshinda uchaguzi wa rais nchini Chad","Kiongozi wa kijeshi wa Chad, Jenerali Mahamat Idriss Deby Itno ameshinda uchaguzi wa rais wa nchi hiyo wa Mei 6 kwa asilimia 61 ya kura, kulingana na matokeo ya mwisho yaliyotangazwa Alhamisi.

Baraza la Katiba, ambalo lilimtangaza mshindi, pia lilikataa ombi lililotolewa na Waziri Mkuu, Succes Masra la kufuta matokeo. Masra ambaye alidai ushindi, alisema katika ujumbe wa mitandao ya kijamii kwamba hakubaliani na matokeo hayo, lakini akaongeza “hakuna njia nyingine ya kisheria ya kitaifa”. Alitoa wito kwa wafuasi wake “kuendelea kudai haki” lakini kwa amani.

Deby ameuita uchaguzi huo ni kumaliza miaka mitatu ya utawala wa kijeshi katika nchi muhimu katika mapambano dhidi ya jihadi kwenye eneo tete la Sahel barani Afrika.

Utawala huo kwa muda mrefu umekuwa ukiwakandamiza viongozi wa upinzani, vile vile na mpinzani mkuu wa Deby aliuawa mwezi Februari."
"Drone tano zilipiga mkoa wa Kharkiv huko Ukraine na kusababisha moto","Tahadhari ya muda mrefu ya mashambulizi ya anga kwa sehemu kubwa ya mkoa wa kaskazini mashariki wa Kharkiv nchini Ukraine imeondolewa mapema Ijumaa kufuatia ripoti kuwa mashambulizi ya drone za Russia na onyo la makombora katika mji wa Kharkiv.

Takriban drone tano zilipiga Kharkiv, gavana wa mkoa Oleh Syniehubov amesema. Kharik ni mji wa pili kwa ukubwa nchini Ukraine. Wilaya ya Osnovyancky mjini humo ilipigwa katika shambulizi hilo na kusababisha moto, Meya Ihor Terekho amesema.

Bado haiijulikani kama kuna mtu yeyote aliyejeruhiwa au kuuawa katika shambulizi. Rais wa Ukraine Volodymyr Zelenskyy alisafiri Alhamisi kwenda mji wa Kharkiv na kukutana na maafisa wa kijeshi huku mashambulizi ya Russia yakifanyika katika mkoa huo.

Zelenskyy alisema kwenye Telegram kwamba hali huko Kharkiv ni ngumu sana lakini kwa ujumla imedhibitiwa. Mwelekeo bado ni mgumu sana, tunaimarisha vitengo vyetu, Zelenskyy alisema kufuatia mkutano katika mji huo na kamanda wake wa juu pamoja na viongozi wa juu wa kijeshi.

Russia imedai udhibiti wa vijiji kadhaa katika mkoa wa Kharkiv katika siku za hivi karibuni, na maendeleo hayo ya Russia yalisababisha Zelenskyy kufuta ziara kadhaa zilizopangwa za nje ya nchi. Wakati wa ziara hiyo huko Kharkiv, Zelenskyy alikutana na wanajeshi waliojeruhiwa ambao walikuwa wakipata huduma katika kituo kimoja cha matibabu."
"Utawala wa Biden unaunda mchakato mpya wa mahakama za uhamiaji","Utawala wa Biden unaunda mchakato mpya unaolenga kupunguza muda kuamua hatima ya wahamiaji wapya waliowasili katika mahakama za uhamiaji kutoka miaka kadhaa hadi takriban miezi sita wakati ambapo uhamiaji unaongeza wasiwasi miongoni mwa wapiga kura.

Chini ya mpango huo uliotangazwa Alhamisi, wahamiaji watu wazima ambao wameingia nchini peke yao na wanakwenda katika miji mitano maalum kesi zao zinasimamiwa na kundi la majaji kwa lengo la kuwafanya watoe uamuzi ndani ya siku 180.

Hiyo itaashiria mabadiliko ya haraka zaidi kuliko kesi nyingi zilizo katika mfumo wa uhamiaji nchini, ambao unaweza kuchukua wastani wa miaka minne kutoka mwanzo hadi mwisho. Na kwa kuamua kesi haraka, mamlaka zinaweza kuwaondoa kwa haraka zaidi watu ambao hawastahili kukaa nchini.

Lakini haijulikani ni wahamiaji wangapi watapitia utaratibu huu mpya, na kuibua maswali kuhusu jinsi utakavyokuwa na ufanisi. Maelezo hayo yalitolewa na maafisa waandamizi wa utawala wakati wa mazungumzo na waandishi wa habari siku ya Alhamisi. Walizungumza kwa masharti ya kutotajwa kulingana na miongozo iliyowekwa na utawala."
"Afrika kusini imetoa wito kwa UN kwamba Israel isitishe mapigano Gaza","Afrika Kusini imetoa wito Alhamis kwa mahakama ya juu ya Umoja wa Mataifa kuamuru sitisho la mapigano huko Gaza wakati wa kikao kuhusu hatua za dharura za kusitisha operesheni za kijeshi za Israel katika mji wa kusini wa Rafah.

Hii ni mara ya tatu kwa Mahakama ya Kimataifa ya Haki kufanya vikao vya kusikiliza mgogoro wa Gaza tangu Afrika Kusini ilipofungua kesi mwezi Disemba katika mahakama hiyo, yenye makao yake mjini The Hague nchini Uholanzi, iki-ishutumu Israel kwa mauaji ya kimbari.

Balozi wa Afrika Kusini nchini Uholanzi, Vusimuzi Madonsela, amelisihi jopo la majaji 15 wa kimataifa kuiamuru Israel “iondoke kabisa bila masharti” kutoka Ukanda wa Gaza. Mahakama hiyo tayari imegundua kuwa kuna “hatari halisi na ya hivi sasa” kwa watu wa Palestina huko Gaza kutokana na operesheni za kijeshi za Israel.

“Hii inaweza kuwa fursa ya mwisho kwa mahakama kuchukua hatua”, alisema wakili wa Ireland, Blinne Ní Ghrálaigh, ambaye ni sehemu ya timu ya sheria ya Afrika Kusini."
"Yoav Gallant anasema wanajeshi wa ziada wa Israel wataingia mji wa Rafah","Waziri wa ulinzi wa Israel Yoav Gallant amesema wanajeshi wa ziada wa Israel wataingia Rafah wakati operesheni za kijeshi zikiendelea kusini mwa Gaza, katika matamshi yaliyotolewa na ofisi yake siku ya Alhamisi.

Operesheni hiyo itaendelea wakati vikosi vya ziada vitaingia eneo la Rafah, Gallant alisema. Mahandaki kadhaa katika eneo hilo yameharibiwa na vikosi vyetu, aliongeza. Kazi hii itaongezeka.

Hamas sio taasisi ambayo linaweza kujipanga upya, hawana wanajeshi wa akiba, hawana usambazaji wa ziada, na hawana uwezo wa kuwahudumia magaidi tunaowalenga, Gallant alisema. Matokeo yake ni kwamba tunaimaliza Hamas.

Vikosi vya Israel mapema mwezi huu vilichukua udhibiti wa upande wa Gaza wa mpaka wa Rafah na Misri, licha ya pingamizi kutoka kwa mshirika muhimu wa Israel ambaye ni Marekani, juu ya wasiwasi kuhusu usalama wa raia."
"Benin itaruhusu usafirishaji mafuta ya Niger kupitia bandari yake ya Seme","Benin itaruhusu usafirishaji wa mafuta ya Niger kupitia bandari yake ya Seme, serikali ya Benin imesema Jumatano, ikitatua mvutano uliopo kati ya majirani hao wa Afrika Magharibi.

Niger ambayo haina bahari mwezi Novemba mwaka jana ilizindua bomba kubwa la kusafirisha mafuta ghafi kutoka kwenye kinu chake cha mafuta cha Agadem, kupitia Shirika la Taifa la Petroli la China (CNPC) kwenda nchi jirani ya Benin kwa usafirishaji kutoka Pwani ya Atlantiki.

Lakini upakiaji wa mafuta ya Niger katika bandari ya Seme Kpodji ulitatizwa na kufungwa kwa mipaka ya Niger na majirani zake wakati Jumuiya ya Kiuchumi ya Nchi za Afrika Magharibi (ECOWAS) ilipoweka vikwazo kufuatia mapinduzi ya Julai 2023 yaliyofanywa na jeshi la Niger."
"Blinken ametangaza dola bilioni 2 za kufadhili juhudi za kijeshi za Ukraine","Waziri wa Mambo ya Nje wa Marekani Antony Blinken ametangaza Jumatano dola bilioni 2 kufadhili juhudi za kijeshi za Ukraine wakati akihitimisha ziara yake ya siku mbili huko Kyiv.

Tangazo hilo linakuja wakati wanajeshi wa Ukraine wakirejea katika maeneo ya kaskazini mashariki mwa nchi hiyo kufuatia mapigano makali na vikosi vya Russia. Russia siku ya Jumatano ilisema vikosi vyake viliyateka makazi mengine mawili katika mkoa wa Kharkiv, ambako vikosi vya Russia vimekuwa vikizidisha mashambulizi yao.

Jeshi la Russia pia lilishambulia Shevchenkivsky, wilaya ya kati ya Kharkiv, kulingana na gavana wa mkoa Oleh Syniehubov, ambaye aliandika kwenye mtandao wa Telegram kwamba shambulio hilo liliwajeruhi watu wawili na kuharibu jengo la ghorofa tano.

Mashambulizi hayo yalimfanya rais wa Ukraine, Volodymyr Zelenskyy kuahirisha ziara zijazo za nje ya nchi."
"White House inafanya juhudi kuwaondoa madaktari waliokwama Gaza","Utawala wa Biden unafanya kazi ya kuwaondoa madaktari wa Marekani kutoka Gaza baada ya Israel kufunga kivuko cha Rafah, White House imesema Jumatano.

Wizara ya mambo ya nje ya Marekani imesema mapema wiki hii kwamba serikali inafahamu kwamba madaktari wa Marekani hawakuweza kuondoka Gaza, baada ya taarifa ya Intercept kuripoti kuwa zaidi ya madaktari 20 wa Marekani na wafanyakazi wa afya walikwama huko Gaza.

Taasisi ya Madaktari wa Marekani wenye asili ya Palestina, shirika lisilo la kiserikali lenye makao yake nchini Marekani, ilimesema Jumatatu kuwa timu yake ya wataalamu 19 wa afya, wakiwemo Wamarekani 10, imekataliwa kuondoka Gaza baada ya kazi za wiki mbili za kutoa huduma za matibabu katika European Hospitali huko Khan Younis, mji ulio karibu na Rafah kusini mwa Gaza."
"Yoav Gallant amemshambulia Netanyahu kushindwa kubuni mpango kwa Gaza","Waziri wa ulinzi wa Israel, Yoav Gallant amemshambulia waziri mkuu Benjamin Netanyahu kwa kushindwa kubuni mpango wa kuitawala Gaza baada ya kumalizika kwa vita vya Israel na Hamas.

Lakini kiongozi huyo wa Israel alisema kuwa haina maana kufanya hivyo hadi wanamgambo watakaposhindwa. Katika mvutano usio wa kawaida kati ya viongozi hao wawili, Gallant alisema katika taarifa yake kwa njia ya televisheni kwamba anapinga kuanzishwa kwa jeshi la Israel au udhibiti wa kiraia mdogo katika Ukanda wa Gaza kwenye bahari ya Mediterania ambako ni makazi ya Wapalestina milioni 2.3.

“Tangu Oktoba, nimekuwa nikizungumzia suala hili mara kwa mara katika Baraza la Mawaziri, na sijapata majibu”, Gallant alisema. “Ninatoa wito kwa Waziri Mkuu Benjamin Netanyahu kufanya uamuzi na kutangaza kwamba Israel haitaanzisha udhibiti wa raia katika Ukanda wa Gaza,” Gallant alisema, akitoa wito wa “utawala mbadala kwa Hamas.”"
"Rasoulof anaiomba jumuia ya filamu iwalinde watengeneza filamu wenzake","Mkurugenzi wa filamu Mohammad Rasoulof ambaye kwa siri ameikimbia Iran kwenda eneo lisilojulikana barani Ulaya alitoa wito Jumanne kwa jumuiya ya filamu duniani kutoa msaada mkubwa kwa wenzake.

Rasoulof ambaye alihukumiwa kifungo kwa mashtaka ya usalama wa taifa, na ambaye filamu yake ya hivi karibuni itashindana katika tamasha la filamu la Cannes mwezi huu, alisema anahofia “usalama na ustawi” wa watengenezaji filamu wenzake, ambao bado wako nchini Iran.

“Jumuiya ya filamu ya kimataifa lazima itoe msaada mkubwa kwa watengenezaji wa filamu hizi”, Rasoulof alisema katika taarifa kwa shirika la habari la Agence France-Presse. Rasoulof alitangaza siku ya Jumatatu kuwa ametoroka kwa siri kutoka Iran, siku chache baada ya kubainika kuwa amehukumiwa kifungo cha miaka minane jela kwa “kuvujisha taarifa za usalama wa taifa.

Rasoulof alikuwa kwenye shinikizo kutoka kwa mamlaka ya Iran kuiondoa filamu yake ya hivi karibuni, “The Seed of the Holy Fig”, kutoka Cannes, ambapo itashindana kwenye tuzo ya juu kabisa inayotolewa na Cannes ya Palme d'Or."
"Marekani imeweka vikwazo kwa raia wa Russia na makampuni kutoka Russia","Wizara ya fedha ya Marekani siku ya Jumanne iliweka vikwazo kwa raia mmoja wa Russia, na makampuni matatu yenye makao yake Russia ambayo ilisema yalikuwa yanajaribu kukwepa vikwazo vya Marekani katika mpango ambao unaweza kuwa umeondoa zaidi ya dola bilioni 1.5 za kampuni ya chuma ya mmiliki tajiri mkubwa wa Russia Oleg Deripaska.

Deripaska, mwenyewe aliwekwa chini ya vikwazo vya Marekani hapo Aprili 2018, aliingia katika biashara ya chuma wakati Umoja wa Sovieti ulipoanguka, na kupata utajiri kwa kununua hisa katika viwanda vya bati.

Forbes ili-orodhesha utajiri wake mwaka huu ni dola bilioni 2.8. Hazina ilisema kuwa Juni 2023 Deripaska alishirikiana na raia wa Russia, Dmitrii Beloglazov, mmiliki wa kampuni ya Obshchestvo S Ogranichennoi, inayotoa huduma za kifedha yenye makao yake Russia."
"Rais Biden ametangaza ongezeko la ushuru kwa magari ya umeme ya China","Katika juhudi za kufufua viwanda vya ndani, Rais Joe Biden alitangaza Jumanne kwamba anaweka ongezeko kubwa la ushuru kwa magari ya umeme ya China na ushuru mpya kwenye vifaa vya kompyuta, vifaa vya nishati ya jua na betri za lithiamu-ion.

“Hatutairuhusu China kufunika soko letu na kufanya kuwa vigumu kwa wazalishaji wa magari ya Marekani kushindana kwa haki”, Biden alisema. “Nitafanya hivyo kwa kufuata sheria za kimataifa za biashara”.

Ushuru kwenye magari ya umeme ya China, au EVs, utaongezeka mara nne kwa kiwango cha asilimia 100. Uagizaji wa vifaa vya nishati ya jua na vifaa vidogo au semiconductor kutoka China vitatozwa ushuru wa asilimia 50, mara mbili ya kiwango cha sasa.

Kiwango cha uagizaji aina fulani ya chuma na bati, kitaongezeka hadi asilimia 25, mara tatu zaidi ya kiwango cha sasa. Ongezeko hilo la ushuru litafikia dola bilioni 18 katika bidhaa za China. Ushuru kwenye EVs, chuma na bati, pamoja na vifaa vya nishati ya jua utaanza kutumika mwaka huu, na mwaka ujao kwa vifaa vya ndani vya kompyuta."
"Mahakama ya rufaa Nigeria imempatia Mubarak Bala kifungo cha miaka mitano","Mahakama ya rufaa kaskazini mwa Nigeria imefuta hukumu ya kifungo cha miaka 24 jela kwa mtu asiyeamini kuna Mungu kwa kosa la kukufuru na kupewa kifungo cha miaka mitano, mmoja wa mawakili wake aliliambia shirika la habari la AFP siku ya Jumanne.

Kesi ya Mubarak Bala iliangazia suala lenye utata la kukufuru katika eneo linalokaliwa na Waislamu wengi kaskazini mwa Nigeria, ambako Sharia ya ki-islam inatumika sambamba na sheria za kawaida na ukosoaji kwa Uislamu ni nyeti sana.

Bala ambaye anaongoza taasisi inayoangazia masuala ya kibinadamu nchini Nigeria, alihukumiwa kifungo cha miaka 24 na mahakama kuu katika jimbo la Kano mwezi Aprili 2022 kwa ujumbe aliobandika kwenye mtandaoni kwa kipindi cha miezi kadhaa mwaka 2020 akiudhalilisha Uislamu, Mtume Muhammad na Mungu, kulingana na hati za mahakama ambazo shirika la habari la AFP imeziona."
"Katibu Mkuu wa UN anasikitishwa na harakati za kijeshi zinazoendelea Rafah","Katibu Mkuu wa Umoja wa Mataifa Antonio Guterres amesema Jumanne amesikitishwa na kuongezeka kwa harakati za kijeshi, ndani na kuzunguka mji wa kusini mwa Gaza wa Rafah, zinazofanywa na vikosi vya ulinzi vya Israel, wakati Wapalestina 450,000 wamelazimika kuyahama makazi yao katika eneo hilo katika kipindi cha wiki moja iliyopita.

“Maendeleo haya yanazuia zaidi upatikanaji wa misaada ya kibinadamu na kuifanya hali kuwa mbaya zaini”, naibu msemaji wake Farhan Haq aliwaambia waandishi wa habari katika makao makuu ya Umoja wa Mataifa. “Wakati huo huo, Hamas inaendelea kurusha roketi kiholela. Raia lazima waheshimiwe na kulindwa wakati wote, katika Rafah na kwingineko huko Gaza”.

Kwa wiki moja iliyopita, jeshi la Israel limezidisha mashambulizi ya mabomu na operesheni nyingine katika mji wa Rafah huku likiamuru watu kuondoka katika sehemu za mji huo. Israel inasema inafanya operesheni ndogo ya kuharibu miundombinu ya wanamgambo katika mpaka wa Gaza na Misri."
"Antony Blinken ameiahidi Kyiv msaada usio na masharti wa Marekani","Waziri wa mambo ya nje wa Marekani Antony Blinken ameiahidi Kyiv msaada usio na masharti wa Marekani wakati wa ziara yake Jumanne mjini Kyiv. “Tuko pamoja nanyi leo. Na tutasimama na nyinyi hadi usalama wa Ukraine, uhuru, na uwezo wake wa kuchagua njia yake mwenyewe, umehakikishiwa”, Blinken alisema kulingana na shirika la habari la Reuters.

Wakati huo huo Rais wa Ukraine Volodymyr Zelenskyy ameishukuru Marekani kwa kile alichokiita “msaada muhimu”, alisema hayo wakati alipokuwa mwenyeji wa mazungumzo na Blinken. Bunge liliidhinisha na Rais wa Marekani Joe Biden alitia saini mwezi uliopita msaada wa dola bilioni 61 kwa Ukraine.

Msaada wa kijeshi kutoka Washington utaleta tofauti ya kweli dhidi ya uchokozi unaoendelea wa Russia kwenye uwanja wa vita, Blinken alimwambia Zelenskyy."
"Idadi ya watu waliopoteza makazi kutokana na migogoro na ghasia imeongezeka duniani","Ripoti imegundua kwamba migogoro ya Sudan, Jamuhuri ya Kidemokrasia ya Congo na kwenye ardhi za Wa-Palestina imesababisha karibu theluthi mbili ya waliokoseshwa makazi kutokana na ghasia ambazo zimesambaa katika nchi 66 hapo mwaka 2023.

“Mnamo miaka miwili iliyopita, kumekuwa tukiona viwango vipya vya kushtusha vya watu wanaokimbia nyumba zao kutokana na migogoro na ghasia, hata katika maeneo ambayo yemeshuhudia mabadiliko mazuri,” amesema mkurugenzi wa IDMC, Alexandra Bilak.

Katika taarifa iliyotolewa wakati mmoja na repoti iliyochapishwa Jumanne , amesema kuwa mamilioni ya watu waliolazimishwa kukimbia katika kipindi cha mwaka 2023 walikuwa ni “sehemu ndogo ya tatizo kamili.”

Katika repoti yake ya 2023, idadi ya watu waliolazimishwa kuyahama makazi yao, Shirika la Wakimbizi la Umoja wa Mataifa, UNHCR limeripoti kuwa watu milioni 62.5 walipoteza makazi yao ilipofika mwishoni mwa mwaka 2022 ikilinganishwa na wakimbizi waliokimbia migogoro na ghasia na ukatili mwaka huo."
"Ramaphosa akanusha njama za kisiasa kusababisha kurudi kwa umeme Afrika Kusini","Chama kikuu cha upinzani Democratik alliance wiki iliyopita ilidai kwamba kuimarika kwa huduma za umeme kunatokana na uingiliaji wa kisiasa uliofanywa na ANC. Kinakituhumu chama hicho tawala kwa kuiwekea shinikizo kampuni ya umemke ya Eskom kuhakikisha umeme unapatikana.

Katika kipindi cha mwaka jana kiwango cha ugavi wa umeme kilifikia kilele chake na kuendelea hadi mwanzoni mwa mwaka huu. Lakini tangu kipindi cha kampeni huduma zimerudi kuwa sawa.

Ramaphosa amesema kwamba Kuimarika kwa huduma za Eskom inaonesha kwamba mpango wa nishati wa serikali ulotangazwa 2022 unafanya kazi na unazaa matunda."
"Aliyekuwa Katibu mkuu wa EAC anatarajiwa kuhojiwa na Kamati ya sheria, haki, na hadhi ya bunge la Jumuiya hiyo","Dr. Mathuki ambaye aliteuliwa kuwa katibu mkuu wa jumuiya hiyo mwezi Mei 2021 na serikali ya nchi yake ya Kenya alitenguliwa na kupangiwa kazi nyingne na rais wa nchi hiyo mwezi Aprili mwaka 2024 baada ya baadhi ya wabunge kuwasilisha tuhuma zake katika kikao cha bunge hilo kilichokuwa kimekaa Nairobi Kenya.

Miongoni mwa tuhuma zinazomkabili Dr. Mathuki ni zile zinazohusishwa na matumizi mabaya ya ofisi, madaraka na mali za Jumuiya hiyo, tuhuma ambazo sasa zimefikishwa rasmi kwenye kamati ya sheria, haki na hadhi ya bunge hilo ambayo mwenyekiti wake Bw. Mashaka Ngole kutoka Tanzania amesema imeanza kuzifanyia kazi.

""Leo kama kamati tumekutana kwa lengo la kupata picha halisi kwamba hizo tuhuma uthibitisho wake uko wapi na kamati imepokea tuhuma kama zilivyowasilishwa na mpaka sasa hivi kamati haiwezi kusema lolote lakini tuhuma ni nyingi na ukizitazama zinazungumzia matumizi mabaya ya ofisi, masuala ya fedha, mambo ya uajiri ni mambo mengi yametajwa ambayo yanatuhitaji kutumia muda mwingi kuyapitia kwa kina.

Kwa mujibu wa Bw.Ngole katika utekelezaji wa majukumu hayo kamati inatarajia kuwashirikisha watu wote waliotajwa kushiriki katika mtandao huo akiwemo Mtuhumiwa mwenyewe Dr. Mathuki

Kwa kuwa ofisi zote zilizotajwa zina watu kamati italazimika kuwaita na kuwasikiliza juu ya hayo mambo yote yaliyotajwa kufanyika kwenye ofisi zao kwa hiyo wao ndio watatusaidia kutupatia ukweli halisi lakini tukimaliza hilo tutamuita pia mtuhumiwa Dr. Mathuki ili naye tumsikie.

Tuhuma dhidi ya katibu mkuu huyo ziliibuliwa na mbunge wa bunge hilo kutoka Sudan kusini Bw Kenned Mukulia ambaye pia ni amesema tatizo ni kubwa zaidi ya linavyoonekana na kwamba upo mtandao mkubwa na Ushahidi upo kwenye ripoti iliyowasilishwa kwenye kamati

Hili sio suala la katibu mkuu peke yake kuna watu wengine wengi wameshiriki kuwezesha na kufanikisha haya mambo yaani ni mtandao mkubwa

Kwa mujibu wa mwenyekiti wa Kamati hiyo pamoja na tuhuma za matumizi mabaya ya madaraka ofisi na mali za Jumuiya Dr. Mathuki ambaye kwa sasa serikali ya Kenya imemteua kuwa balozi pia anatuhumiwa kukiuka sheria za ajira za wafanyakazi na kwamba kamati hiyo baada ya kumaliza kazi yake itakabidhi ripoti kwenye Bunge la Jumuiya hiyo.

Licha ya baada ya Rais wa Kenya William Rutto kumuondoa Dr. Mathuki na kuteua Katibu mkuu mwingine hadi sasa bado hajaanza kazi na pia hajathibitishwa na ngazi zinazohusika ikiwemo ya wakuu wa nchi kama taratibu zinavyoelekeza.

Imeandaliwa na mwandishi wetu Asiraji Mvungi."
"Biden ametoa amri ya kuzuia kampuni ya madini kumiliki ardhi huko Wyoming","Rais Joe Biden Jumatatu alitoa amri ya kuzuia kampuni ya madini ya cryptocurrency inayoungwa mkono na China kumiliki ardhi karibu eneo la kituo cha nyuklia huko Wyoming.

Amri hiyo inalazimisha mgawanyiko wa mali inayoendeshwa kama kituo cha madini ya crypto karibu na Kambi ya Jeshi la Anga la Francis E. Warren. Pia inalazimisha kuondolewa kwa vifaa fulani vinavyomilikiwa na MineOne Partners Ltd, kampuni ambayo kwa sehemu inamilikiwa na serikali ya China.

Haya yanajiri wakati Marekani ikitarajiwa Jumanne kutoa ushuru mkubwa kwa magari ya umeme, vifaa vya nishati ya jua na vifaa vya matibabu vilivyoagizwa kutoka China, kulingana na afisa wa Marekani na mtu mwingine anayefahamu mpango huo.

Amri hiyo ya mgawanyo ilitolewa kwa ushirikiano na Kamati ya Marekani ya Uwekezaji wa Nje nchini Marekani, haifahamiki sana lakini ina nguvu iliyopewa jukumu la kuchunguza mikataba ya kampuni inayotia wasiwasi wa usalama wa kitaifa ambapo ina nguvu ya kuilazimisha kampuni hiyo kufanya mabadiliko."
"EU imeelezea wasiwasi kuhusu vurugu za baada ya uchaguzi wa Chad","Umoja wa Ulaya umeelezea wasiwasi kuhusu vurugu za baada ya uchaguzi nchini Chad, siku nne baada ya ushindi katika uchaguzi wa rais wa kiongozi wa kijeshi Jenerali Mahamat Idriss Deby Itno.

Baada ya matokeo kutangazwa siku ya Alhamisi, wanajeshi walifyatua risasi hewani katika mji mkuu wa Chad, N'Djamena, katika sherehe na kuwazuia waandamanaji, waandishi wa habari wa AFP waliripoti.

Vyombo vya habari vya Chad vimeripoti kuwa kuna vifo kadhaa vilivyotokea pamoja na majeruhi kutokana na “shangwe za furaha”, lakini serikali ilikataa kutoa idadi hiyo na kuzizuia hospitali kufanya hivyo, ikieleza ni kuheshimu usiri katika matibabu.

Wafuasi wa Deby walifyatua risasi hewani katika sherehe karibu na makazi ya rais. Takriban vijana wawili walijeruhiwa kwa kupigwa risasi, kulingana na mwandishi wa habari wa AFP."
"Marekani na Pakistan zimehitimisha mazungumzo ya kupambana na ugaidi","Marekani na Pakistan zimehitimisha mazungumzo yao ya hivi karibuni ya kupambana na ugaidi na kukubaliana kuimarisha ushirikiano wao katika mapambano dhidi ya makundi ya kigaidi kama vile Pakistan Taliban, na mshirika wa kikanda Islamic State.

Washington na Islamabad walitoa taarifa ya pamoja wakati huo huo Jumatatu, wakisema mazungumzo ya nchi mbili ya Mei 10 yaliyoandaliwa na Marekani yalijikita katika kukabiliana na changamoto kubwa zaidi kwa usalama wa kikanda na ulimwengu.

Mkutano huo umekuja wakati kukiwa na ongezeko la ugaidi nchini Pakistan, na kusababisha vifo vya mamia ya watu, ikiwemo vikosi vya usalama. Ghasia hizo zinadaiwa kufanywa na kundi la Tehrik-i-Taliban Pakistan (TTP), linalojulikana kama Pakistan Taliban, ambao wanaaminika kufanya kazi kutoka katika maeneo ya hifadhi katika nchi jirani ya Afghanistan.

“Pakistan na Marekani zinatambua kuwa ushirikiano wa kupambana na ISIS-Khorasan, TTP, na taasisi zingine za kigaidi utaendeleza usalama katika kanda hiyo na kutumika kama mfano wa ushirikiano wa nchi mbili na kikanda kushughulikia vitisho vya ugaidi vya kimataifa”, taarifa hiyo ilieleza."
"Watu watatu wamefikishwa mahakama ya London kwa kusaidia ujasusi","Watu watatu walifikishwa katika mahakama ya London Jumatatu baada ya kushtakiwa kwa kuisaidia idara ya ujasusi ya Hong Kong. Chung Biu Yuen mwenye miaka 63, Peter Wai mwenye miaka 38, na Matthew Trickett mwenye miaka 37, waliachiliwa kwa dhamana baada ya kesi kusikilizwa kwa muda mfupi katika Mahakama ya Westminster.

Washukiwa hao watatu, wote kutoka kusini mashariki mwa Uingereza walikamatwa mapema mwezi huu na kushtakiwa kwa uingiliaji wa kigeni na kuisaidia idara ya ujasusi ya kigeni, walikiuka sheria ya usalama wa taifa ya Uingereza, polisi walisema Jumatatu.

Sheria hiyo ya usalama ambayo ilipitishwa mwaka jana, inaruhusu polisi kuwakamata washukiwa katika kesi za usalama wa taifa na uhaini bila kibali. Serikali ya Uingereza imesema sheria hiyo inalinda taifa dhidi ya “tishio la vitendo vya uhasama kutoka kwa mataifa yanayolenga demokrasia, uchumi na maadili ya Uingereza”."
"Misaada ya kibinadamu inapungua Gaza; anasema Naibu msemaji wa UN","Misaada ya kibinadamu inapungua Gaza wakati vivuko viwili vikuu karibu na Rafah, kusini mwa Gaza City, bado vimefungwa Jumatatu na wafanyakazi wa misaada walitaabika kusambaza vifaa vichache, pamoja na chakula kwa maelfu ya Wapalestina walioachwa bila makaazi.

Naibu msemaji wa Umoja wa Mataifa Farhan Haq alisema wakati wa mkutano na waandishi wa habari hapo Jumatatu kwamba usambazaji wa misaada ya kibinadamu katika eneo hilo umesitishwa.

“Bado hakuna usafirishaji wa bidhaa za kibinadamu zinazopitia kwenye kivuko cha Rafah, ambacho kimefungwa”, alisema. “Na bado kuna ukosefu wa usalama na unaofaa kwa njia ya Kerem Shalom.

Tunajaribu kupata vitu, ikiwemo kupitia kivuko cha Erez, lakini kiasi cha vitu vinavyosafirishwa imekuwa kidogo sana katika siku za hivi karibuni”. Aliongeza “Katika hatua hii tunatoa mgao wa mafuta. Tumepungukiwa sana na mafuta."
"Michael Cohen ameeleza kilichojiri 2016 kuhusu malipo ya siri kwa Stormy Daniels","Muwekaji sawa masuala ya kisiasa wa Donald Trump, Michael Cohen, alitoa ushahidi Jumatatu kwamba mgombea urais wa Marekani alimuamuru afanye malipo ya siri la dola 130,000 ili kumnyamazisha nyota wa filamu za ngono Stormy Daniels mwaka 2016 siku chache kabla ya uchaguzi.

Cohen alisema malipo yalikuwa kumzuia Daniels kutozungumza kuhusu mahusiano yake na Trump, na halafu Trump alimlipa Cohen akijidai kuwa ujira wake kwa shughuli zake za kisheria. Cohen alitumia saa kadhaa kizambani kutoa ushahidi kwenye mahakama ya New York dhidi ya mkuu wake wa zamani katika kesi ya kwanza ya uhalifu kuwahi kufanyika kwa Rais wa Marekani.

Trump anashutumiwa kwa makosa 34 kwa kugushi rekodi zake za biashara katika taasisi yake ya Trump inayohusika na biashara ya majumba ili kuonyesha kama malipo kwa Cohen ya mwaka 2017 yalikuwa kwa kazi yake ya kisheria badala ya malipo kwa kumnyamazisha Daniels.

Cohen alimkariri Trump akisema “ Hakuna sababu ya kuyaweka haya mambo hadharani fanya unavyoweza,” kwahiyo alinieleza mimi ‘nifanye ninachoweza.’ Cohen alisema kwamba baada yay eye na afisa mkuu wa masuala ya fedha wa taasisi ya Trump, Allen Weisselberg walibuni mpango wa jinsi ya kumlipa Daniels na kwamba Cohen baadaye atalipwa, walimueleza Trump na yeye alijibu “Vizuri.’"
"Rwanda yapuuzilia mbali madai ya Burundi kwamba iliwapa silaha kundi la waasi","Rwanda siku ya Jumapili ilipuuzilia mbali madai ya Burundi kwamba iliwapa silaha kundi la waasi linaloshutumiwa kwa milipuko ya guruneti na kujeruhi watu kadhaa, na kuzidisha uhusiano mbaya kati ya majirani hao wa Afrika Mashariki.

Takriban watu 38 walijeruhiwa katika shambulio la siku ya Ijumaa mjini Bujumbura, wizara ya mambo ya ndani ya Burundi ilisema, ikitoa lawama kwa waasi wa RED-Tabara.

Gitega alisema Kigali ilitoa mafunzo na msaada wa vifaa kwa waasi, ambao wamekuwa wakipigana na serikali ya Burundi kutoka katika kambi huko Jamhuri ya Kidemokrasia ya Congo.

Msemaji wa serikali ya Rwanda Yolande Makolo alikanusha madai hayo, akisema hayana uhusiano kabisa na shambulio hilo.

Burundi ina tatizo na Rwanda, lakini hatuna tatizo na Burundi, ofisi yake ilisema katika taarifa yake.

Tunatoa wito kwa Burundi kutatua matatizo yake ya ndani na kutoihusisha Rwanda na mambo hayo mabaya.

Uhusiano kati ya nchi hizo mbili mara nyingi umekuwa wenye matatizo na Rwanda hapo awali ilikanusha madai ya kuwa inaunga mkono waasi."
"Idadi ya vifo imeongezeka kufuatia kuanguka kwa jengo huko Afrika kusini","Idadi ya vifo kutokana na kuanguka kwa jengo moja nchini Afrika Kusini imepanda hadi 20, mamlaka za manispaa zimesema Jumapili, huku watu 32 wakiwa bado hawajulikani waliko kwa karibu wiki moja baada ya jengo hilo kuanguka.

Timu za uokoaji zimekuwa zikifanya kazi bila kuchoka tangu jengo hilo la ghorofa lililokuwa bado kwenye ujenzi kusini mwa mji wa George lilipoanguka Jumatatu mchana huku wafanyakazi 81 wakiwa kwenye eneo hilo.

Watu 29 wameokolewa wakiwa hai hadi sasa. Siku ya Jumamosi manusura ambao hawakutarajiwa walipatikana baada ya saa 116 kutoka chini ya vifusi vya jengo lililo-poromoka, mamlaka ya manispaa ilisema. Mamlaka za mkoa zilielezea tukio hilo kama miujiza, wakati wakikabiliana na muda katika juhudi za uokoaji."
"Mashambulizi ya kushtukiza ya Russia yamewakimbiza watu 4,000 huko Ukraine","Zaidi ya watu 4,000 wamekimbia kutoka maeneo yanayozunguka mkoa wa kaskazini mashariki mwa Ukraine wa Kharkiv tangu Ijumaa, wakati Russia ilipoanzisha mashambulizi ya kushtukiza, gavana wa eneo hilo alisema Jumapili.

Kwa jumla, watu 4,073 wameondolewa, Oleg Syniehubov aliandika kwenye mitandao yake ya kijamii. Syniehubov amesema mwanamme mwenye miaka 63 aliuawa kwa kupigwa risasi katika kijiji cha Glyboke na pia mtu mwingine mwenye miaka 38 alijeruhiwa katika mji wa mpakani wa Vovchansk wenye wakaazi wapatao 3,000 kabla ya shambulizi la Ijumaa la Russia.

Wakitumia risasi na makombora, vikosi vya Russia vimekuwa vikishambulia miji na vijiji katika eneo hilo. Angalau kitengo kimoja cha Ukraine kimejiondoa kutoka mkoa wa Kharkiv wakati vikosi vya Russia vinachukua udhibiti katika kile kinachoitwa “maeneo ya amani” kwenye mpaka wa Russia."
"Ndege za kivita zikiwa hewani huku moja ikiwa na rubani na nyingine haina","Ndege mbili za kivita za jeshi la anga hivi karibuni zilikaribiana sana katika muingiliano wa kijeshi huko California. Ndege moja ilikuwa ikiendeshwa na rubani. Nyingine haikuwa na rubani.

Ndege hiyo ya pili iliendeshwa na rubani kwa kutumia akili mnemba (AI), huku afisa wa ngazi ya juu sana wa kiraia akiwa ndani ya ndege kwenye kiti cha mbele. Ilionyesha jinsi Jeshi la Anga linavyoweza kusonga mbele katika kuendeleza teknolojia yenye kiini chake cha miaka ya 1950. Lakini ni ishara tu ya teknolojia halisi ambayo bado haijafika.

Marekani inashindana kuendelea kuwa mbele ya China juu ya AI na matumizi yake katika mifumo ya silaha. Mtazamo juu ya AI umeibua wasiwasi wa umma kwamba vita vya baadaye vitahusishwa na mashine ambazo zinachagua na kushambulia malengo bila uingiliaji kati wa moja kwa moja kwa binadamu.

Maafisa wanasema kuwa hilo halitatokea kamwe, walau si kwa upande wa Marekani. Lakini kuna maswali kuhusu kile ambacho adui anaweza kuruhusu, na jeshi halioni njia mbadala isipokuwa kuipatia Marekani uwezo wa haraka."
"Kampuni za China zimeshinda zabuni za kuchunguza mafuta nchini Iraq","Kampuni za China zimeshinda zabuni nne za kuchunguza visima vya mafuta na gesi nchini Iraq, waziri wa mafuta wa Iraq amesema Jumapili wakati nchi hiyo ya Mashariki ya Kati ikiendeleza mzunguko wake wa leseni za gesi ya Hydrocarbon kwa siku ya pili.

Leseni za mafuta na gesi kwa miradi 29 zinalenga kuongeza uzalishaji kwa matumizi ya nyumbani, huku zaidi ya makampuni 20 yakiwa yamepata ufaulu wa awali, yakiwemo makundi kutoka Ulaya, China, Arabuni na Iraq.

Kampuni za China zimekuwa washiriki pekee wa kigeni kushinda zabuni, na kuchukua vitalu tisa vya mafuta na gesi tangu Jumamosi, wakati kampuni ya Kikurdi ya KAR Group ya Iraq ilichukua zabuni mbili.

Hakuna makampuni makubwa ya mafuta ya Marekani, hata baada ya Waziri Mkuu wa Iraq Mohammed Shia kukutana na wawakilishi wa makampuni ya Marekani katika ziara rasmi nchini Marekani mwezi uliopita."
"Idadi ya vifo imeongezeka kutokana na mafuriko nchini Afghanistan","Maafisa wa Afghanistan wamesema idadi ya vifo kutokana na mafuriko ya Ijumaa katika jimbo la Baghlan kaskazini mwa nchi hiyo imeongezeka na kufikia 315, huku zaidi ya watu 1,600 walijeruhiwa.

Wizara inayohusika na wakimbizi ilitangaza vifo vya hivi karibuni kupitia mtandao wa kijamii wa X, ambao zamani ulijulikana kama Twitter. Imesema zaidi ya nyumba 2,600 zimeharibiwa kabisa au kwa sehemu, katika jimbo hilo tangu janga lilipotokea kufuatia mvua kubwa za msimu. Wizara hiyo imesisitiza kuwa inaripoti tathmini ya awali kutoka ofisi yake ya Baghlan, ikisema hasara ya kifedha na kibinadamu inaweza kuongezeka.

Shirika la Mpango wa Chakula Duniani (WFP) limesema Jumapili kuwa maeneo mengi yaliyoathirika katika jimbo hilo hayafikiki kwa malori, na inatumia kila njia mbadala, ikijumuisha punda, ili kuwapatia chakula waathirika ambao walipoteza kila kitu.

Shirika la Kimataifa la Uhamiaji (IOM) lilikubaliana na hasara iliyoripotiwa na mamlaka ya Taliban ya Afghanistan, ikisema idadi ya vifo imevuka 300 na kwamba idadi hiyo inatarajia kuongezeka. Shirika hilo limesema mafuriko hayo yameharibu zaidi ya nyumba 2,000."
"Michael Cohen anatarajiwa kutoa ushahidi Jumatatu dhidi ya Donald Trump","Michael Cohen, ambaye alikutwa na hatia ya kudanganya, na pia wakili wa zamani na muwekaji sawa masuala ya kisiasa wa wakati mmoja kwa Donald Trump, anatarajiwa kutoa ushahidi Jumatatu dhidi ya aliyekuwa rais wa Marekani.

Cohen mwenye miaka 57 alifanya kazi na Trump, mfanyabiashara wa uuzaji nyumba huko New York nchini Marekani tangu mapema miaka ya 2000 kabla ya Trump kuwa mwanasiasa. Cohen aliwahi kujiita “mhuni aliyeandaliwa” wa Trump na alitabiriwa katika ushahidi wa bunge kwamba kwa miaka mingi alikuwa ametoa vitisho 500 kwa watu kwa amri ya Trump.

Trump ambaye hivi karibuni mwaka 2017, ulikuwa mwaka wake wa kwanza wa urais, alimuelezea Cohen kama “mwanasheria mahiri” na “mwanasheria mzuri katika kampuni yake”."
"Tume ya uchaguzi Chad yasema Mahamat Idriss Deby alishinda uchaguzi wa rais","Utawala wa kijeshi wa Chad umekuwa wa kwanza kati ya nchi zilizokumbwa na mapinduzi katika Afrika Magharibi na Kati kurejesha sheria ya kikatiba kupitia sanduku la kura, lakini baadhi ya vyama vya upinzani vimelalamika kilio chao kuhusiana na wizi wa kura.

Huku hali ya wasiwasi ikizidi, idadi kubwa ya vikosi vya usalama vimetumwa kwenye makutano makubwa katika mji mkuu N'Djamena kabla ya kutangazwa kwa matokeo.

Mkuu wa Shirika la Kitaifa la Kusimamia Uchaguzi Ahmed Barticet alisema Deby amepata aslimia 61.3 ya kura bila shida ikiwa ni zaidi ya asilimia 50 inayohitajika ili kuzuia duru ya pili."
"Raia nane wafariki dunia katika shambulio dhidi ya kituo kimoja cha afya mashariki mwa DRC","Shambulio hilo lilitokea katika jimbo la Kivu Kaskazini nchini humo. Wenyeji walisema shambulio hilo lilitokana na wanamgambo wa Allied Democratic Forces, ambao waliahidi uaminifu kwa kundi la Islamic State mwaka 2019.

Kwa sasa tuna idadi ya waliofariki dunia, ikiwa ni pamoja na wagonjwa na mhasibu katika kituo cha afya, kiongozi wa jumuiya ya kiraia katika eneo la Beni Omar Kalisia aliwaambia waandishi wa habari. Kalisia aliongeza kuwa muuguzi mmoja hakuwepo, na nyumba moja ilichomwa moto.

Shambulio hilo la Alhamisi kwenye kituo hicho cha afya linafuatia shambulio la Mei 3 kwenye kambi ya watu waliokimbia makazi yao katika jimbo hilo hilo, na shambulio la Mei 7 katika kijiji kimoja katika jimbo jirani.

Mwishoni mwa 2021, DRC na nchi jirani ya Uganda zilianzisha operesheni ya pamoja ya kijeshi dhidi ya Allied Democratic Forces. Hadi sasa, jitihada hizo hazijafanikiwa."
"Viongozi wa Afrika waweka mkakati wa kuimarisha uzalishaji wa mbolea","Mkutano huo unaofanyka jijini Nairobi unahudhriwa na marais wa nchi tano za Afrika akiwemo Hakainde Hichilema wa Zambia, Emmerson Mnangagwa wa Zimbabwe, Nangolo Mbumba wa Namibia, Dkt Lazarus Chakwera wa Malawi na Faustin-Archange Touadéra wa Jamhuri ya Afrika ya Kati, pamoja na mwenyekiti wa Kamisheni ya Umoja wa Afrika Moussa Faki Mahamat.

Katika mktano huo rais Hichilema wa Zambia amesema inastaajabisha kuwa mataifa mengi ya Afrika bado yanaendelea kuagiza kwa wingi mbolea kutoka mataifa ya nje licha ya uwezo wake wa kujitegemea kuzalisha chakula cha kutosha, na kutoa wito kwa mataifa ya Afrika kufanya biashara kwa pamoja ikiwa ni sehemu ya kuinua uwezo wa nchi husika katika uzalishaji wa chakula.

Rais wa Kenya William Ruto ameeleza kuwa ni sharti Afrika ijitahidi kupata mbolea ya bei nafuu, bora na inayoweza kupatikana kwa urahisi kwa utengenezaji wa ndani ya mataifa ya Afrika, hatua ambayo itaongeza tija na uzalishaj na kufanya Afrika ijitosheleze kwa chajula.

Aidha Ruto amewataka wakuu hao wa nchi kuchuku jukumu la kulibadilisha bara la Afrika kutoka hali ya njaa hadi kuwa kapu la chakula la kimataifa linalojitosheleza.

Hata hivyo Moussa Faki Mahamat, amesema kuwa kuna baadhi ya nchi za Afrika huzalisha mbolea lakini bado Afrika inategemea zaidi mbolea kutoka nje, ambayo ni ghali kwa wakulima , mbali na kuwa Afrika kuwa kituo chake cha ukuzaji wa mbolea nchini Zimbabwelkilichoanzishwa mwaka 1982.

Kongamano hili la siku tatu ambalo limekamilika Alhamisi, baada ya mashauriano ya kujaribu kutafuta njia bunifu, na mikakati ya kukuza ubora wa udongo wenye rotuba na mbolea kwa ajili ya kuboresha kilimo endelevu barani Afrika ili kumaliza njaa, utapiamlo na umaskini, limeafikia kuwa mataifa ya Afrika yatashirikiana katika uwekezaji ili kuendesha sera, fedha, utafiti na maendeleo, masoko, na kujenga uwezo kwa ajili ya mbolea na usimamizi endelevu wa afya ya udongo barani Afrika.

Vile vile, limeafikia kuongeza uzalishaji wa ndani na usambazaji wa mbolea mara tatu, kuhakikisha inawafikia asilimia 70 ya wakulima wadogo katika bara zima na vile vile kuongeza upatikanaji na uwezo wa kumudu mbolea kwa wakulima wadogo, kukuza ufanisi zaidi na matumizi endelevu ya mbolea.

Pia, wadau wamekubaliana kubadili uharibifu wa ardhi na kurejesha afya ya udongo kwa angalau 30% ya udongo ulioharibiwa kufikia 2033.

Na kuhusu ufadhili, wakuu wa nchi za Afrika, wameahidi kutekeleza kikamilifu mfumo wa ufadhili wa mbolea ya Afrika ili kuboresha uzalishaji, ununuzi na usambazaji wake.

Hata hivyo, Dkt Oscar Koech, mtaalam wa kilimo na Mhadhiri katika Chuo Kikuu cha Nairobi, anaeleza kuwa nchi za Afrika zinastahili kuwezesha upatikanaji wa mbolea ya bei nafuu na mifumo ya ukulima inayoendana na ubora wa ardhi ya Afrika kuimarisha uzalishaji wa chakula.

Aidha, Dkt Koech ameeleza kuwa ni lazima pawepo na ufahamu wa aina ya virutubisho vinavyohitajika, na kusambaza kiasi cha mbolea kinachotosheleza mahitaji husika ya wakulima wa Afrika.

Imetayarishwa na Kennedy Wandera, Sauti ya Amerika, Nairobi."
"UNRWA inasema wakimbizi 80,000 wameukimbia mji wa Rafah huko Gaza","Shirika la Umoja wa Mataifa la kuhudumia wakimbizi wa Palestina UNRWA, limesema Alhamisi kuwa takriban watu 80,000 wameukimbia mji wa Rafah tangu Jumatatu wakati Israel ilipozidisha operesheni zake katika eneo la kusini mwa Gaza City.

Madhara kwa familia hizi hayavumiliki. Hakuna mahali salama, UNRWA ilisema kwenye mtandao wa X. Waziri wa mambo ya nje wa Israel, Israel Katz amesema jeshi la nchi yake litaendelea kupambana na Hamas hadi pale litakapowa-angamiza.

Matamshi yake yamekuja siku moja baada ya Rais wa Marekani Joe Biden kusema Marekani haitatoa silaha za mapigano kwa Israel kwa ajili ya matumizi huko Rafah, huku pia ikielezea nia yake ya dhati kuilinda Israel.

Hatua hiyo imefuatia wiki kadhaa za maafisa wa Marekani kuelezea kupinga mipango ya Israel ya kufanya mashambulizi katika eneo la Rafah, huku maafisa wa Israel wakieleza umuhimu wa kufanya operesheni huko ili kufikia malengo ya kuwashinda Hamas na kuwaachia huru mateka waliokuwa wakishikiliwa Gaza."
"Stormy Daniels anaendelea kutoa ushahidi wake dhidi ya Trump","Muigizaji wa filamu za ngono Stormy Daniels anakabiliwa na maswali zaidi leo Alhamisi katika kesi ya Donald Trump mjini New York kuhusu madai yake ya kukutana naye kimapenzi mwaka 2006 na madai kwamba alimlipa dola 130,000 mwaka 2016 ili kukaa kimya kuhusu hilo wakati wapiga kura wakielekea kwenye uchaguzi katika mafanikio yake ya kuwania kuingia White House.

Daniels aliliambia jopo la majaji 12 siku ya Jumanne kwamba anamchukia Trump, anataka rais huyo wa zamani awajibishwe na kupelekwa jela kama atapatikana na hatia. Trump, anakuwa rais wa kwanza wa zamani kukabiliwa na mashtaka ya uhalifu, amekanusha maelezo ya Daniels ya jaribio la usiku mmoja katika ziara yake ya gofu ya watu mashuhuri katika Ziwa Tahoe kwenye jimbo la Nevada na mashtaka yote 34 anayokabiliwa nayo.

Kama atapatikana na hatia, anaweza kuwekwa kwenye kipindi cha uangalizi au kufungwa hadi miaka minne. Anashutumiwa kwa kudanganya rekodi za biashara katika kampuni yake ya Trump kwa mali isiyohamishika ili kuficha malipo ya dola 130,000 kwa Daniels kwa kutuma hundi za kila mwezi mwaka 2017 kwa Michael Cohen, wakili wa zamani wa Trump na mrekebishaji wa masuala yake ya kisiasa ambaye alituma pesa hizo kwa Daniels kutoka kwa mkopo wake wa kibinafsi wa nyumba."
"Ndege ya Air Senegal imepata ajali mjini Dakar","Ndege aina ya Boeing 737 iliyokuwa imebeba watu 85 ilipata ajali kutoka kwenye uwanja wa ndege wa Dakar, mji mkuu wa Senegal, na kuwajeruhi watu 10, waziri wa uchukuzi amesema leo Alhamisi.

Waziri wa uchukuzi wa Senegal, El Malick Ndiaye amesema ndege hiyo ya Air Sénégal inayoendeshwa na TransAir ilikuwa ikielekea Bamako Jumatano jioni ikiwa na abiria 79, marubani wawili na wafanyakazi wanne wa ndege. Waliojeruhiwa walipatiwa matibabu katika hospitali moja ya eneo huku wengine wakipelekwa hotelini kupumzika.

Hakuna maelezo zaidi yaliyopatikana mara moja. Mtandao wa Usalama wa Anga, ambao unafuatilia ajali za ndege, ulichapisha picha za ndege hiyo kwenye mtandao wa X zamani ikijulikana Twitter, ikionyesha ndege ikiendelea kusaidiwa na huduma za kikosi cha zimamoto.

Injini moja ilionekana kuwa imevunjika na bawa pia liliharibiwa, kulingana na picha hizo. ASN ni sehemu ya taasisi ya Usalama wa Ndege, shirika lisilo la kiserikali ambalo linalenga kuboresha usafiri salama wa anga na kufuatilia ajali."
"Maafisa wa Pakistan wanalaumu mauaji ya vinyozi katika jimbo la Punjab","Maafisa katika jimbo la Baluchistan nchini Pakistan wanalaumu mauaji ya alfajiri ya leo kwa vinyozi wasiopungua saba kutoka jimbo la Punjab yakiwahusisha washukiwa waasi wa Baluch.

Tukio hilo limetokea katika mji wa pwani wa Gwadar, ambapo kampuni moja ya China imejenga na kuendesha bandari ya kina kirefu cha maji katika bahari ya Arabia. Hakuna kundi lililodai kuhusika na shambulio hilo la leo Alhamisi.

Makundi ya waasi ya Baluch yaliyopigwa marufuku, ikiwemo Baluch Liberation Army- Jeshi la Ukombozi la Baluch, au BLA yamedai kuhusika na kuwalenga Punjabi na walowezi kutoka sehemu nyingine za Pakistan huko Baluchistan katika siku za nyuma, wakidai walikuwa na uhusiano na vikosi vya usalama vya Pakistan.

Polisi wa Gwadar waliwaambia waandishi wa habari kuwa waathirika, ambao pia ni pamoja na mmoja aliyejeruhiwa, walikuwa wamelala wakati washambuliaji walipovamia makazi yao na kuwarushia risasi kabla ya kutoroka."
"Rais Cyril Ramaphosa aita uhaini tangazo la kampeni ya chama cha upinzani","Tangazo la kampeni lililotolewa siku ya Jumatatu na chama cha Democratic Alliance linatumia bendera inayowaka kama alama ya kile inachosema ni hatari kubwa ya chama tawala cha African National Congress kubakia madarakani katika muungano na vyama vya mrengo wa kushoto.

""Nadhani ni uhaini,"" Ramaphosa aliwaambia waandishi wa habari wakati wa ziara yake katika jimbo la Limpopo. ""Ni kitendo cha kisiasa kibaya zaidi ambacho mtu yeyote anaweza kukitekeleza,"" alisema, akishutumu DA kwa kunajisi ishara ya umoja wa kitaifa.

DA iliyo rafiki kwa wafanyabiashara ilishika nafasi ya pili kwa ukubwa wa kura katika uchaguzi uliopita miaka mitano iliyopita. Uchaguzi wa mwaka huu wa Mei 29 una upinzani mkali, huku kura za maoni zikipendekeza ANC itapoteza wingi wake kwa mara ya kwanza tangu ilipoingia madarakani miaka 30 iliyopita mwishoni mwa ubaguzi wa rangi."
